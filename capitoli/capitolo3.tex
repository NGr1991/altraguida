 3.1 Le segreterie
In università ci sono due segreterie principali, a cui noi studenti dobbiamo rivolgerci:
      -la segreteria studenti è l'ufficio responsabile dello status dello studente rispetto all'università. Questa segreteria si occupa di pratiche come le immatricolazioni, la consegna delle domande di laurea, il trasferimento da o verso un'altra università o un altro corso di laurea, l'interruzione degli studi...
      -la segreteria didattica è invece l'ufficio responsabile dell'organizzazione della didattica per ogni corso di laurea. Potreste avere molto a che fare con questa segreteria, che si occupa di questioni più quotidiane nella vita dello studente come gestire gli aspetti burocratici degli esami, stabilire l'orario delle lezioni, compilare i piani di studio, gestire la burocrazia dei tirocini e delle tesi di laurea.

3.2 Segreterie On Line
Tutte le pratiche burocratiche vengono gestite tramite ESSE3, il sistema telematico che l'Università utilizza per gestire le carriere accademiche di tutti gli studenti. 
Ogni studente ha un profilo personale a cui può accedere da qualsiasi computer tramite internet (login da www.unimib.it/segreterieonline) o dai terminali blu che si trovano in giro per l'università. Lo scopo è quello di velocizzare molti aspetti burocratici; questo sistema permette infatti di stampare documenti (come autocertificazioni riguardo la propria carriera accademica o i bollettini MAV per i pagamenti delle tasse), di compilare il proprio piano di studi, di partecipare ai bandi indetti dall'Università, di fare domanda di laurea. L'utilizzo principale delle segreterie online è per iscriversi agli esami e per visualizzare il proprio libretto con voti, medie, crediti acquisiti. 
Il sistema è migliorato negli ultimi anni, ma ancora migliorabile; state attenti ed evitate di ridurvi all'ultimo minuto. Qualora ci fossero dei problemi e non poteste completare le vostre pratiche, la segreteria didattica dovrebbe potervi aiutare.
Grazie al nuovo metodo di verbalizzazione online, dopo aver effettuato l'esame, appena il professore chiude il registro i voti vengono caricati automaticamente sulla vostra pagina personale e voi verrete avvisati via e-mail. In questo modo le carriere degli studenti sono aggiornate immediatamente con voti e crediti acquisiti. In Bicocca infatti non esiste più il libretto cartaceo sul quale il professore scrive il voto alla fine di ogni esame: avviene tutto tramite il sistema informatico.
Attenti quindi a non perdere la vostra password! 

3.3 Immatricolazione
Anche la procedura di immatricolazione avviene attraverso il sistema ESSE3, seguendo la procedura indicata dalla voce "registrazione". Tutto quindi avviene completamente online senza che sia necessario presentarsi in segreteria o spedire documenti. Per completare correttamente la propria iscrizione è necessario caricare una foto (formato fototessera, non delle vacanze al mare! Un .jpeg 660x791 a 72 DPI è il formato consigliato.), compilare tutti i campi richiesti e infine stampare il MAV e pagare la prima rata.
La procedura è leggermente diversa per alcuni corsi di laurea (ad esempio se sono a numero programmato, se c'è un test di ammissione) ma è accuratamente spiegata sul sito dell'università alla voce immatricolazione (http://www.unimib.it/go/45470).Per avere altri dettagli potete sempre consultate la Guida dello Studente (quella "ufficiale", scaricabile dal sito dell'università) o contattatare il servizio di Orientamento d'Ateneo ( www.unimib.it/orientamento o con una mail a orientamento@unimib.it).
